Žemės ūkio ir maisto pramonės bendroves valdanti Akola group (buvęs Linas Agro Group) pristatė savo šių finansinių metų pirmojo ketvirčio veiklos rezultatus, kurie pablogėjo.

Per praėjusį ketvirtį grupės pajamos siekė 384,091 mln. eurų ir buvo devyniais procentais mažesnės nei prieš metus per tą patį laikotarpį. Tuo pačiu buvo parduota 729 tūkstančiai tonų įvairios produkcijos, arba 5 procentais mažiau nei pernai tuo pat metu.

Akola group EBITDA pelnas susitraukė septynioliką procentų iki 27,009 mln. eurų, o štai grynasis pelnas smuko dar labiau, t.y. dvidešimt septyniais procentais iki 12,743 mln. eurų.

„Parduotos produkcijos kiekio sumažėjimui didžiausią įtaką turėjo susitraukę parduotų rapsų, kukurūzų, augalinio aliejaus ir kai kurių kitų žaliavų pašarams kiekiai. Visi veiklos segmentai, išskyrus vieną, uždirbo mažiau pajamų. Labiausiai, 14,6 procento susitraukė didžiausio veiklos segmento „Partnerystė su ūkininkais“ pajamos. Jos augo (7 procentais) tik „Maisto gamybos“ segmente. Net ir besitraukiant pajamoms visi verslai, išskyrus ūkininkavimą, dirbo pelningai, o maisto sektorius dirbo pelningiau nei su žemės ūkiu susiję verslai“ – sakė AB Akola group finansų direktorius Mažvydas Šileika.